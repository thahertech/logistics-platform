---
title: "Logistiikkastrategia toimitusketjun hallinnassa"
description: "Miten yritykset voivat tehostaa logistiikkaansa strategisilla valinnoilla? Tässä artikkelissa tarkastellaan kustannustehokkuuden ja asiakaspalvelun tasapainoa logistiikkastrategioissa."
date: "2025-04-29"
author: Logistiikan maailma
slug: "logistiikkastrategia-toimitusketjussa"
---
 Toimitusketju

Toimitusketju (supply chain) on verkosto, jossa eri organisaatiot yhteistyössä ohjaavat ja kehittävät materiaali- tai palveluvirtoja sekä niihin liittyviä raha- ja tietovirtoja. Toimitusketjussa kullakin organisaatiolla on oma roolinsa. Toimitusketjun rakenne riippuu yrityksen tuotteista, toimialasta ja asiakkaista.

Toimitusketju yhdistää yrityksen ja sen tavarantoimittajat jakeluorganisaatioihin ja asiakkaisiin. Toimitusketju on siis kokonaisuus, jossa painotetaan kustannustehokkuutta, asiakaslähtöisyyttä ja lisäarvon tuottamista.

 Toimitusketjun hallinta

Toimitusketjun hallinnalla (Supply Chain Management, SCM) tarkoitetaan yritysverkoston materiaalivirran ja siihen liittyvien tieto- ja rahavirtojen kokonaisvaltaista suunnittelua, ohjausta ja johtamista tavoitteena asiakkaiden arvonlisäyksen maksimointi. Keskeistä toimitusketjun hallinnassa on myös ketjun rakenteen muodostaminen ja sen kehittäminen.

SCM-ajattelussa korostuvat aika, luotettavuus ja läpinäkyvyys, ja olennaisia tekijöitä ovat ketjun osapuolten välinen yhteistyö ja arvon luominen asiakkaille.

> Logistiikka ja toimitusketjun hallinta -käsitteitä käytetään usein jopa toistensa synonyymeinä ja kyseessä voidaan katsoa olevan sama asia, jota katsotaan hieman eri näkökulmasta.  
> Logistiikkana puhutaan yleensä yhden yrityksen tai toimialan materiaalivirtojen hallinnasta, kun toimitusketjun hallinta pyrkii koko yhteistyöverkoston optimaaliseen toimintaan.  
> Tällä sivustolla puhutaan molemmista käsitteistä, sillä käsitellyt asiat kuuluvat molempien yläkäsitteiden alle.

 Sopimusketju

Alla olevassa esimerkkikuvassa paksu viiva osoittaa kahden osapuolen välistä sopimussuhdetta:

Sopimusketju materiaalitoimittajalta tuottajalle, tukkukauppaan ja kauppaan.

- Esimerkin mukaan materiaalitoimittaja myy tavarat tuottajalle.

 Noutotoimitus

- Tuottaja eli ostaja solmii kuljetussopimuksen ja noutaa tavarat myyjältä.
- Myyjä toimittaa tavarat luovuttaessaan ne ostajan rahdinkuljettajalle.

 Rahtivapaa toimitus

- Tuottaja myy tavarat tukkukaupalle ja solmii kuljetussopimuksen.
- Myyjä toimittaa tavarat ostajalle luovuttaessaan ne valitsemalleen rahdinkuljettajalle.
- Ostaja vastaanottaa tavarat rahdinkuljettajalta.

 Perilletoimitus

- Tukkukauppa myy tavarat kaupalle.
- Myyjä solmii kuljetussopimuksen ja kuljetuttaa tavarat ostajalle.
- Myyjä toimittaa tavarat ostajalle.

> Kaupan osapuolten väliset velvollisuudet määräytyvät heidän valitsemansa toimituslausekkeen mukaan.  
> Katso Incoterms 2020.

 Kysyntäketjun hallinta

SCM:n sijaan ja rinnalla puhutaan myös kysyntäketjun hallinnasta (Demand Chain Management, DCM) silloin, kun halutaan korostaa kysynnän merkitystä ja kysyntätietoa.

Tällä käsitteellä halutaan korostaa sitä, että kysyntä on lähtöisin asiakkailta (_alavirta, downstream_) ja tarjonta toimittajilta (_ylävirta, upstream_). Jos asiakkaiden kysyntää ei kyetä ennustamaan ja hallitsemaan, se johtaa koko toimitusketjun huonoon suorituskykyyn.

 Tilaus-toimitusketju

Tavaralogistiikan perinteiset toiminnot muodostavat tilaus-toimitusketjun.

Lähde: Logistiikan maailma. 27.9.2024

---

 Yrityksen yhteiskuntavastuu (CSR)

Yrityksen yhteiskuntavastuu (Corporate Social Responsibility, CSR) tarkoittaa yhteiskunta- ja ympäristövastuullisen toiminnan liittämistä yrityksen päivittäiseen liiketoimintaan. Yhteiskuntavastuu ei tarkoita vain sitä, että yritys täyttää kaikki lakien ja määräysten vaatimukset.

Yrityksen tulee tarkastella toimiaan myös laajemmin: jos jokin yrityksen toimi on esimerkiksi ympäristön tai lähiasukkaiden kannalta haitallinen, mutta ei laiton, tulee yrityksen tehdä kaikkensa haitallisten vaikutusten minimoimiseksi.

Vastuullinen yritys huomioi siis myös sellaisia näkökohtia, joiden laiminlyöminen ei johda oikeudelliseen vastuuseen tai konkurssiin.

Toimiva yhteiskuntavastuu on siis yrityksen vastuun ulottamista pidemmälle kuin lait ja määräykset vaativat – samalla se on varautumista tulevaisuuden kiristyviin lakeihin, normeihin ja asiakasvaatimuksiin, eli käytännössä riskeihin yritystoiminnan kannalta.

Yhteiskuntavastuu on yrityksen strategisen suunnittelun arkipäivää, jolla reagoidaan tulevaisuuden riskeihin ja mahdollisuuksiin.  
Esimerkiksi kiristyvät ympäristönormit ovat riski nousevien kustannusten kannalta, mutta yritykselle, joka on osannut varautua niihin, mahdollisuus kustannus- tai markkinajohtajuuteen tulevaisuudessa.

 Riskikartoitus

Riskikartoitus on merkittävä työkalu yhteiskuntavastuun määrittelyyn:

- Mitkä ovat ne yrityksen toimet, jotka aiheuttavat yritykselle tai sen työntekijöille, asiakkaille, ja yhteiskunnalle riskiä nyt tai tulevaisuudessa?
- Mikä on yrityksen työntekijöiden hyvinvointi?
- Mitä riskejä työssä on? Entä alihankkijoilla?
- Mitä sellaisia riskejä työ aiheuttaa, jotka eivät vielä ole nähtävissä?
- Miten yritys vaikuttaa lähiympäristöönsä tai globaaliin ympäristöönsä?
- Mitä vaikutuksia on nyt nähtävissä tai mitä voi nousta esiin tulevaisuudessa?
- Onko yrityksen toiminta taloudellisesti kestävällä pohjalla?
- Millaisia riskejä sisältyy omistuksiin, lainoihin tai investointeihin?
- Aiheuttaako yritys riskejä asiakkailleen?

Määriteltyään toimintansa riskit yrityksen tulee nostaa niistä esiin merkittävimmät ja ryhtyä käytännön toimenpiteisiin niiden vähentämiseksi.

> On huomattava, että yhteiskuntavastuun tärkeimmät osatekijät voivat olla hyvin erilaisia saman toimialan sisällä.  
> Esimerkiksi osa kuljetusyrityksistä nostaa turvallisuuden tärkeimmäksi vastuukysymykseksi, kun toisille tärkein voi olla hiilidioksidipäästöjen vähentäminen.

Vasta kun yrityksen yhteiskuntavastuun tekijät on kartoitettu ja niiden merkittävyys arvioitu, siirrytään yhteiskuntavastuun raportointiin:

- Mitkä ovat tämän yrityksen merkittävimmät vastuukysymykset?
- Mitä vaikutuksia niillä on?
- Mitä tavoitteita ja parannustoimia on asetettu?
- Miten kehitystä seurataan?

 Taloudelliset vaikutukset

Yrityksen yhteiskuntavastuun strategiaa suunnitellessa on syytä huomioida tekijöiden taloudellinen vaikutus:

- Turvallisuusriskit ovat usein myös taloudellisia riskejä.
- Työtyytyväisyyden parantaminen voi lisätä tuottavuutta.
- Ympäristöystävällisyys voi tuoda uusia asiakkaita.

> Yrityksen aktiivinen panostus yhteiskuntavastuuseen on usein myös taloudellisesti perusteltua.

---

 Eettinen kysyntä-toimitusketjun hallinta

Eettinen kysyntä-toimitusketju (Ethical Demand-Supply Chain Management) on kysyntä-toimitusketju, jonka kaikki jäsenet ovat sitoutuneet kestävään kehitykseen.

Bruntlandin komission mukaan kestävän kehityksen osa-alueet ovat:

- taloudellinen
- tekninen
- sosiaalinen ja kulttuurinen kehitys

Kuluttajien, rahoittajien ja sijoittajien kasvavat vaatimukset yritysten toiminnan etiikkaa kohtaan ovat lisänneet mielenkiintoa ja tarvetta eettisten toimitusketjujen suunnitteluun ja hallintaan.

Erityisesti globaalien kysyntä-toimitusketjujen toimintaan liittyy paljon eettisiä kysymyksiä, mm. erilaisten kulttuurien huomioimisessa.

Lähde: Logistiikan maailma. 27.9.2024